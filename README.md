# Моїм дітям

Це те, що я маю сказати своїм дітям.
Щось із цього я встигну сказати сам, а щось ні.
На щось не хватить часу, а на щось сміливості.
Пишу це, бо сподіваюся, що це стане однією з цеглин фундаменту, на який ви зможете спертися в часи важких рішень та незрозумілих переживань.

## Успіх
Багато чого в житті ти будеш міряти успіхом.
Своїм та свого оточення, порівнюватимеш себе з іншими за рівнем цього успіху.
Інколи ти будеш відчувати велич і зверхність над іншими, дивлячись з висоти власних досягнень.
А інколи будеш відчувати себе плямою багнюки, дивлячись знищу на "успішних і щасливих".

Пам'ятай, успіх - це перш за все, прожити власне життя.
Для цього потрібна сміливість і велике серце.
Велика кількість людей навколо будуть жити життям рольових моделей з Інтернету та книжок - чужим життям.

Живи своїм життям, приймай свої рішення, роби помилки, плач та сумуй, радій та смійся, шукай та знаходь.
**Власне життя - це успіх, чуже життя - це провал**.

## Всім править рандом
Людство всю історію намагається вибудувати певні правила життя.
Головним чином для того, щоб менше страждати.
Деякі правила діють. Іноді багато років, а іноді - декілька хвилин.
Але, рано чи пізно, все змінюється.
Добрі речі перестають працювати, але і погані проходять.
Системно діє тільки один закон - тотальний рандом.
Саме випадковість підносить одних до небес, а інших занурює в гівно.
**Життя - рандом**.
Пам'ятай про це, коли будеш намагатись зрозуміти причини власних успіхів та невдач.

Чи означає цей всесильний рандом, що нема чого робити?
Ні, бо результати приносять тільки спрямовані зусилля, а ніяк не бездіяльність.
І рандом підкоряється математиці, адже **двічі повторене зусилля вдвічі збільшить шанси на успіх**.

## Ті що дають і ті що беруть
Люди живуть в соціумі, а основа соціуму - це обмін.
Обмін думками, емоціями, знаннями, товарами, навіть ударами.
В ідеальному світі цей обмін збалансований - всі беруть стільки скільки віддають.
Але в реальному світі одні беруть більше ніж дають, а інші навпаки - віддають більше ніж беруть.

Коли ти будеш задаватися питанням, чому ти так наполегливо працюєш, а дістається все комусь ще, знай - ти та людина, що дає.
А ті інші, в яких все опиняється в решті решт - ті, що беруть.
Ми не здатні на це повпливати, бо це частина нашої природи.

Що з цим робити?
Можна обманювати себе, намагаючись змінити себе і йти проти себе.
А можна прийняти це і віддавати, але **вибирати тих, кому варто давати**.

Я все життя віддавав все, що в мене було. В дитинстві - іграшки, в підлітковому віці - гроші, в дорослому життя - активи.
Я просто був упевнений, що більшість людей такі самі - будуть давати взамін.
А те, що взамін люди просто випаровувались, коли в мене нічого не залишалось, здавалось тимчасовим та "неправильними" людьми.
Але "правильні люди" бувають тільки в коміксах.
В реальному житті - реальні люди, більшість буде поруч, тільки коли ти щось даєш.
**Віддавай достойним цього**.

