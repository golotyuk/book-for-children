# Моїм дітям

Cподіваюся, що це стане однією з цеглин твого фундаменту, на який можна буде спертися в часи важких рішень та випробувань.

## Успіхи та провали
Багато чого в житті ти будеш міряти успіхом.
Своїм та свого оточення. 
Порівнюватимеш себе з іншими за рівнем цього успіху.
Інколи ти будеш відчувати велич і зверхність над іншими, дивлячись з висоти власних досягнень.
Інколи будеш відчувати себе плямою багна, дивлячись знизу на "успішних і щасливих".

Пам'ятай, успіх - це перш за все, жити власне життя.
Для цього потрібна сміливість і велике серце.
Переважна більшість людей навколо будуть жити життям рольових моделей з Інтернету та книжок - чужим життям.

Живи своїм життям, приймай свої рішення, роби власні помилки, переживай свої справжні ємоції.
**Власне життя - це успіх, чуже життя - це провал**.

## Всім править рандом
Людство всю історію намагається вибудувати певні правила життя.
Головним чином для того, щоб менше страждати і добре жити.
Деякі правила навіть діють.
Іноді багато років, а іноді - декілька хвилин.
Але, рано чи пізно, все змінюється.
Добрі речі перестають працювати, але і погані проходять.
Системно діє лише один закон - рандом.
Саме випадковість підносить одних до небес, а інших занурює в багно.
**Життя - рандом**.
Пам'ятай про це, коли будеш намагатись зрозуміти причини власних успіхів та невдач.

Чи означає цей всесильний рандом, що нема чого напружуватись і намагатись?
Ні, бо результати є наслідками тільки зусиль, а не бездіяльності.
І рандом підкоряється математиці, адже **двічі повторене зусилля вдвічі збільшить шанси на успіх**.

## Ті що дають і ті що беруть
Люди живуть в соціумі, а основа соціуму - це обмін.
Обмін думками, емоціями, знаннями, товарами, навіть ударами.
В ідеальному світі цей обмін збалансований - всі беруть стільки скільки віддають.
Але в реальному світі одні беруть більше ніж дають, а інші навпаки - віддають більше ніж беруть.

Якщо ти будеш задаватися питанням, чому ти так наполегливо працюєш, а дістається все комусь ще, знай - ти та людина, що дає.
А ті інші, в яких все опиняється в решті решт - ті, що беруть.
Ми не здатні на це повпливати, бо це частина нашої природи.

Що з цим робити?
Можна обманювати себе, намагаючись змінити себе і йти проти себе.
А можна прийняти це і віддавати, але **вибирати тих, кому варто давати**.

Я все життя віддавав все, що в мене було. В дитинстві - іграшки, в підлітковому віці - гроші, в дорослому житті - активи.
Я просто був упевнений, що більшість людей такі самі - будуть так само давати.
А те, що люди просто випаровувались, коли в мене нічого не залишалось, здавалось тимчасовим та пояснювалось "неправильними" людьми.
Але ж "правильні люди" бувають тільки в коміксах.
В реальному житті - реальні люди, більшість буде поруч, тільки коли ти щось даєш.
**Віддавай достойним**.

## Біль
З кожним роком дорослішання, біль всередині буде відчуватися все сильніше, а причини цього болю будуть все менш зрозумілими.
Спочатку буде здаватись, що болить через щось, потім - що болить через когось, далі піде складна філософія і слова, які начебто щось пояснюють.

Бігти від болю - це природньо.
Біль приходить до нас, а ми тікаємо від нього.
Ми біжимо різними шляхами, хтось занурюється в мистецтво, хтось - пірнає в науку, деякі - заробляють капітали, а хтось - впроваджує інновації.
Біль мотивує, заряджає, дає наснаги, допомагає приймати рішення.

І все ж, в певний момент, білю стане забагато.
Бігти ще швидше буде неможливо.
Це час спинитися та прислухатися до свого болю.
**Біль покаже тобі хто ти, не бійся його**.

## Війна
Люди воювали, воюють і воюватимуть.
Закінчується 2023 рік, йде другий рік війни твоєї країни проти страшного ворога.
Сміливість та мужність людей, які зроблені зі світла та сталі, оберігає і нас в ці самі хвилини.
Так, Україна бориться за виживання у війні проти Росії.
Але це війна не назв чи територій.
Росія - просто сучасний інструмент історії, який карає слабких.
Для нас це ще одне випробування.
І не так важливо, як воно скінчиться, важливо - що ми робимо зараз.

З початком служби, я познайомився з багатьма воїнами, що захищають нас.
Продавці піци, працівники заводів, музиканти, вчорашні студенти, навіть пенсіонери.
В кожному з цих людей гідності і сміливості виявилося нескінченно більше ніж у всього мого кола спілкування до цього - підприємців, колег по роботі, друзів дитинства.
Це багато що сказало мені про самого себе, підвело мене до висновків та змін.

Росія - не найстрашніший наш ворог.
Найстрашніший наш ворог - це страх.
Боятися є чого - ядерна зброя помножена на потужну пропаганду та лобістів паралізувала демократії, а з їх лідерів зробила клоунів.
Через страх втікла третина України, а багато хто з чоловіків просто відсиджується та перечікує війну з довідками про непридатність.
Але ж життя не можна перечекати, його можна тільки прожити.
Або ж у страху і в формі, що не відрізняє лоюдину від каменюки, що лежить обабіч дороги.
Або ж з гідністю та йдучи власним шляхом.

Війна ніколи не скінчиться, бо війна - це не тільки і не стільки ракети та гармати.
Війна - це щоденний виклик гідності і людяності.
Це щоденна битва кожної справжньої людини.
Не бійся бути на боці слабших, головне залишатися вірним собі.
**Програвати не соромно, соромно не боротися**.

## Знання та вміння
**Постійно вчись**. Задавай питання про світ, навчайся створювати щось власними руками, цікався всесвітом.
Довіряй науці, бо вона єдина, що має мужність визнавати власні помилки.

Не женись за теоріями, женись за вміннями.
З розвитком інформаційних технологій стане майже неважливо знати факти.
Головне це те, що ти вмієш робити.

Не плутай справжні знання з кількістю інформації в голові.
Багато цікавої інформації легко добувається з яскравих кліпів з мережі.
Така інформація відповідає на питання, що задаватимуть тобі інші.
**Знання ж відповідатимуть тобі на твої власні питання**.

## Душа
Багато розмов йде (і завжди йтиме) про душу, богів та вічне життя.
Справжня наука давно заперечила існування будь-якого вищого створіння, яке описано в релігійних текстах.
Відважним людям, і від науки і від релігії, давно відомо, що Бог - це про внутрішній світ людини, а не про надмогутнє створіння, що прилетить та порішає всі наші проблеми.

Чи важливе питання Бога насправді?
Ну от тобі доказали, що в тебе немає душі, а ти просто набір молекул та реакцій між ними.
Хіба щезли твої мрії від цього? Хіба зникла любов до близьких? Радість, жага до знань, передчуття бажаного, цікавість?
Хіба зник біль та сум?
Ні.
Бо наші молекули вибудувані в надскладну надпотужну систему, що робить всі наші переживання та відчуття реальними.
Це і є ми - люди, це не може забрати у нас якась теорія чи ідея.
Так само як і не може нам цього надати.

Душа - це і є наша нервова система - найскладніша і найдосконаліша наша частина.
І навіть коли ми навчимось будувати машини, що будуть складніші та розумніші за нас, ми все одно залишимось людьми з душеюй - нашою нервовою системою - що вміщює в себе наш нескінченно великий внутрішній всесвіт.
Саме наша нервова система накопичує наш досвід, та допомагає нам йти по життю. **Прислухайся до свої душі**.

## Друзі
Серед нашого оточення є ті, що називають себе нашими друзями.
Але чи потрібно людині говорити тобі, що він твій друг?
Або потрібно просто бути другом?
Задавай іноді це питання собі.

Друзі будуть змінюватись з твоїм взрослінням і розвитком.
Постійність друзів - це ілюзія, як і загальне поняття друга.

Будуть ситуації, коли друзі будуть допомагати, а будуть і ті, в яких друзі будуть зраджувати.
І це частина пізнавання цього світу і людської природи.
Але як би не було складно і гірко від відчуття нерозуміння інших, **відкривай своє серце людям, бо інакше ти не знайдеш своїх справжніх друзів**.

Так, люди часто будуть казати тобі те, що ти хочеш чути.
І з такими людьми буде приємно проводити час.
Деякі з цих людей будуть щирими, а деякі ні.
І ти навчишся це розуміти з часом.
Не вини себе за довіру до невартих її.
Це важлива частина життєвого шляху і зростання людини.

## Самотність
В певний момент в житті ми починаємо відчувати самотність дуже гостро. Тоді ми починаємо боротися з нею, шукаючи спілкування та порозуміння з іншими. І тільки через купу невдалих спроб ми розуміємо, що самотність - це не про спілкування з іншими, а про спілкування з собою. Бути самотнім - це не чути себе, не відповідати собі, не зізнаватися собі. Якщо закритись від себе, неможливо буде по-справжньому відритись іншим.

В моменти відчуття самотності, **прислухайся до себе, ти намагаєшся шось собі сказати**. А для того, щоб почути себе, потрібно на деякий час перестати слухати інших.

## Правда
**Шукай правду**. Особливо коли ти не розумієш, що робити. Правда - це не про знайдені докази або конкретні факти. Правда - це про пошук відповідей на свої питання. Їдучи цим нелегким шляхом, задавай своїм думкам питання - чи відчуваєш ти в них істину, чи це просто приваблива для тебе частина загальної картини.

Всі люди на землі мають обмежену інформацію в своїх головах. Навіть найпроінформованіші голови корпорацій, політики та спесслужби. І всі ми схильні до приділення уваги даним, з якими ми згодні і ігноруванню того, з чим ми не згодні. Це природна наша функція, що була важлива в певні проміжки еволюції. Розумій цю частину свого мозку, та не зупиняйся на правді, яка подобається тобі. **Фінальної правди не існує, бо пошук її - це частина шляху**.

А на шляху пошуку тобі допоможе володіння основами статистики. Цифри - це найпотужніший інструмент аналізу всесвіту, що тебе оточує. Цирфи будуть твоїм партнером і помічником в житті. **Якщо не знатимеш, як шукати відповідь на якесь питання, почни з цифр**.

## Щастя
На початку третього тисячоліття, особливої популярності набули всілякі книги та курси про покращення життя, відчуття перманентного щастя, легкі здобутки омріяних речей. У вік інформаційних технологій дотягнутися до книжок про те, як "легко стати щасливим і здоровим за місяць" стало як ніколи просто і дешево. Це зрозуміло, людям хочеться в це вірити, бо нерузоміння - чому одні живуть багато і щасливо, а інші недоїдають і страждають - поїдає людей із середини.

Але прості відповіді і швидкі методи, особливо замасковані під наукові підходи, - це завжди небезпечно. Відчуття щастя алкоголіку надає випивка, а наркоману - наркотики. Відчуття щастя людям, що шукають звільнення від тягаря відповідальності і проблем надає сама думка про те, що можна виконати певні інструкції і світ заграє рожевими фарбами. А загальна статистика каже, що нічого такого не відбувається, люди все ще нещасні і бідні. Навіть більше, після цих курсів і книжок, відчуття власної безпомічності загострюється.

Існуують і інші приклади. Є люди, що щасливі від справ, якими займаються. Розробник, що створює програмне забезпечення, щиро радіє від користі, що його софт приносить юзерам. Атлет - коли б'є власні рекорди. Бізнесмен - коли збільшує ефективність і розмір власного бізнесу. Батьки - коли їх діти знаходять своє місце в світі. Можливо, майстерність в справах, що резонують з нашим внутрішнім світом, і є тим джерелом справжнього щастя, за яким ганяються люди. Але ж майстерність здобувається трудом, а тимчасова ейфорія від результатів не триває вічно. Точно можно сказати одне - відчуттю щастя завжди передують дії, але не всі дії ведуть до щастя. **Роби і розвивай те, що диктує тобі серце, бо тільки справи дадуть можливість відчути справжнє щастя**.

## Виправдання
Одна з найбільших небезпек людини - це виправдовувати себе перед собою. Так чи інакше всім доводиться виправдовуватись перед іншими, бо очікування поведінки і поведінка - це різні речі. Інше діло - виправдовуватись перед собою. Це ніщо інакше, як намагання заглушити голос із середини, що підказує тобі, що щось не те зі зробленим тобою. Не спіши глушити цей голос, прислухайся до нього, запитай в нього. Рідко цей голос можна назвати логічним, а часто - взагалі суперечливим власним, здавалось би, бажанням. Але ж це наш внутрішній голос, його можна глушити, а можна слухати. Вибір робити тобі. **Якщо ти і самовиправдовуєшся, то запитуй себе, чому**.

## Втеча від складного
Люди не тільки часто обирають речі, які легше зробити (або не зробити взагалі). Але, що важливіше, часто вибирають думати ті думки, які легше думати. Легко думати, що друг недолугий, дитина лінива, партнер по бізнесу тупий, президент крадій, а вороги спеціально створюють нам проблеми. Хоча частина цих роздумів виявиться правдою, зазвичай ця частина менша. Більша частина цих думок просто забезпечує нам комфорт в голові. Але ж комфорт не веде до зростання людини, навпаки - веде в занепад.

**Не бійся важких думок, що ведуть до складних переживань**, самокритики та, навіть, відчуття безсилля. Не тікай від них, бо ці думки приведуть до правильних рішень. З цими думками потрібно навчитись співіснувати, бо майже кожен момент життя - це вибір між легким і важким. Іноді достатньо просто прийняти ці думки, побути в цьому важкому стані, попереживати, навіть поплакати... І рішення прийдуть.

## Гроші і бізнес
Ми живемо в епоху, коли торгівля - це надпотужна сила, що управляє всім світом. Гроші - це інструмент торгівлі. У більшості людей жага до грошей - це жага до купівельних спроможностей, що очевидно. Для деяких людей бажаний товар - це не сам товар, а кількість грошей. Все це нормально, і так складається, що вибудувана система торгівлі при усіх своїх мінусах все ж таки приносить більше користі.

В певні моменти життя буде здаватися, що гроші здатні вирішувати проблеми. Це не так, гроші створюють більше проблем, але не потрібно їх боятись. Не потрібно закопувати в землю свої бажання, навіть дріюні, типу купити нову сумку чи телефон. **Використовуй ці бажання, щоб направляти себе**.

Бажання заробляти гроші - це важлива частина для існування в сучасному світі. В наш час особливо популярно стало робити власний бізнес. Мені пощастило попрацювати в маленьких і великих компаніях, в приватному секторі і на військовій службі, на усіх позиціях - від вантажника до голови компанії. Я бачив все і з гори і знизу. Будуєш ти власний бізнес чи працюєш в компанії - немає значення. **Має значення тільки те, чи насолоджуєшся ти своєю працею і її результатами**.

Не надавай велику вагу грошам, вони занадто переоцінені, але розумій як працюють гроші і ринок. Це допоможе краще зрозуміти світ і людей в ньому.

## Оточення
Якщо можна щось більш менш точно сказати про майбутнє і себе в ньому, то це те, що люди будуть і люди оточуватимуть тебе.

Різні люди. Люди різні. Будуть невпевнені в собі люди, які наче випадково згадиватимуть про свої досягнення в кожній розмові. Будуть ті, хто буде називати себе твоїм другом, братом чи сестрою, справньою сім'єю і іншими голосними назвами. Будуть ті, які будуть захоплюватись тобою з незрозумілих причин. Ну і звичайно ті, хто буде заздрити і ненавидіти. Всі вони - уроки на твоєму життєвому шляху. Не бійся і не цурайся їх. **Пізнаючи людей навколо ти будеш краще розуміти себе**.

Вивчай людей, розумій людей, і **пам'ятай головне - ти теж людина**.

## Бути собою
Одне із найважливіших питань життя - це питання про те, як бути собою. І це питання найбезглуздіше. Бо навіть коли ми не знаємо чого хочемо, дивуємось чому в інших все просто і зрозуміло, намагаємося бути схожими на своїх кумирів - ми і є собою. Бути кимось іншим - це і є частина нашої людської природи. Ми - це не тільки наші власні думки, дії і бажання. Ми - це думки тих, хто нам подобається, бажання тих, хто нас любить і дії всіх тих, хто нас оточує.

Єдина річ, в якій немає нікого крім нас - це наші рішення. І хоча інколи здається, що хтось інший винен і має розбиратися з наслідками наших рішень - це не так. Рішення - це наш власний приватний інструмент. І якщо десь і можна **бути собою - то це бути з власними рішеннями і їх наслідками**. Вони зважди на 100% наші, приймаємо ми їх чи ні.

Пам'ятай, що прийняти власні рішення - це прийняти і їх наслідки. Не намагайся приймати правильні рішення, їх не існує. **Приймай свої рішення, вчись на наслідках, роби висновки**.

Не поспішай, але і не відкладай. Не дави на себе, але і не піддавайся лінощам. Пам'ятай, що на прийняття рішень потрібні сили, а сили витрачаються на різні речі. Одним потрібно декілька днів, щоб поплакати після розставання, інші роками збирають себе по шматкам. **У кожного своя швидкість - знайди і знай свою**.

## Вибірковість уваги, рандом і магічне мислення
Багато магічної літератури засновано на двох речах:
1. Вибірковість уваги. Нас оточує величезна кількість інформації, частину якої ми знаємо, а (більшу) частину - ні. Наш мозок має властивість звертати увагу на те, що він вважає головним і пропускати всі інші деталі. Це дає величезні переваги в світі, наповненому інформацією - ми не сходимо з глузду. Але в той же час, ця особливість мозку підводить нас, коли хтось (а іноді і ми самі) маніпулує нами.
2 Представлення рандомних подій так, наче вони спричинені якоюсь системою. Серед величезної кількості подій можна завжди вибрати якийсь набір, що буде відповідати певній (потрібній комусь) формулі. І тоді з'являється відчуття того, що фукнціонує якийсь закон. Популярним є вибірка багатих людей, які багато і важко працюють для формування уяви нібито велика кількість важкої праці веде до багатства. Але Це не так, бо є бідні люди, що багато працюють, так само як і багаті люди, що майже нічого не роблять.

Бережи себе від занурювання в ілюзії, але, що важливіше, вчись розвіювати власні ілюзії. Спирайся на цифри, тестуй власні гіпотези, не бійся визнавати власні помилкові уявлення про світ - це все частина справжнього життя.

## Людина - це механізм передачі
Все, що людина, як частина соціуму, отримує від інших, вона передає іншим. Людина нічого не накопичує, окрім досвіду цих самих отримувань і передач. Любов, яку людина отримує від інших, вона передає іншим. Так само як і ненависть. Людина не здатна позбутися того, що отримує. Та найвеличніша здатність людини - це перетворення, що і робить із біологічних істот справжніх людей. Біль від того, що роблять нам інші, можна перетворити на страждання і ще більше болю, а можна перетворити на зростання і вдосконалення, побудову і покращення, захист і посилення.

Будуй і зростай.
