# Моїм дітям

Це те, що я маю сказати своїм дітям.
Щось із цього я встигну сказати сам, а щось ні.
На щось не вистачить часу, а на щось - сміливості.
Пишу це, бо сподіваюся, що це стане однією з цеглин фундаменту, на який можна спертися в часи важких рішень та страшних подій.

## Успіхи та провали
Багато чого в житті ти будеш міряти успіхом.
Своїм та свого оточення, порівнюватимеш себе з іншими за рівнем цього успіху.
Інколи ти будеш відчувати велич і зверхність над іншими, дивлячись з висоти власних досягнень.
А інколи будеш відчувати себе плямою багна, дивлячись знизу на "успішних і щасливих".

Пам'ятай, успіх - це перш за все, жити власне життя.
Для цього потрібна сміливість і велике серце.
Переважна більшість людей навколо будуть жити життям рольових моделей з Інтернету та книжок - чужим життям.

Живи своїм життям, приймай свої рішення, роби власні помилки, переживай свої - справжні - ємоції.
**Власне життя - це успіх, чуже життя - це провал**.

## Всім править рандом
Людство всю історію намагається вибудувати певні правила життя.
Головним чином для того, щоб менше страждати.
Деякі правила діють. Іноді багато років, а іноді - декілька хвилин.
Але, рано чи пізно, все змінюється.
Добрі речі перестають працювати, але і погані проходять.
Системно діє тільки один закон - тотальний рандом.
Саме випадковість підносить одних до небес, а інших занурює в гівно.
**Життя - рандом**.
Пам'ятай про це, коли будеш намагатись зрозуміти причини власних успіхів та невдач.

Чи означає цей всесильний рандом, що нема чого робити?
Ні, бо результати приносять тільки спрямовані зусилля, а ніяк не бездіяльність.
І рандом підкоряється математиці, адже **двічі повторене зусилля вдвічі збільшить шанси на успіх**.

## Ті що дають і ті що беруть
Люди живуть в соціумі, а основа соціуму - це обмін.
Обмін думками, емоціями, знаннями, товарами, навіть ударами.
В ідеальному світі цей обмін збалансований - всі беруть стільки скільки віддають.
Але в реальному світі одні беруть більше ніж дають, а інші навпаки - віддають більше ніж беруть.

Коли ти будеш задаватися питанням, чому ти так наполегливо працюєш, а дістається все комусь ще, знай - ти та людина, що дає.
А ті інші, в яких все опиняється в решті решт - ті, що беруть.
Ми не здатні на це повпливати, бо це частина нашої природи.

Що з цим робити?
Можна обманювати себе, намагаючись змінити себе і йти проти себе.
А можна прийняти це і віддавати, але **вибирати тих, кому варто давати**.

Я все життя віддавав все, що в мене було. В дитинстві - іграшки, в підлітковому віці - гроші, в дорослому житті - активи.
Я просто був упевнений, що більшість людей такі самі - будуть так само давати.
А те, що люди просто випаровувались, коли в мене нічого не залишалось, здавалось тимчасовим та пояснювалось "неправильними" людьми. Та "правильні люди" бувають тільки в коміксах.
В реальному житті - реальні люди, більшість буде поруч, тільки коли ти щось даєш.
**Віддавай достойним**.

## Біль
З кожним роком дорослішання, біль всередині буде відчуватися все яскравіше, а причини цього болю будуть все менш зрозумілими. Спочатку буде здаватися, що болить через щось, потім - що болить через когось, далі піде складна філософія і мудрі слова, що щось пояснюють.

Бігти від болю - це природньо. Біль приходить до нас, а ми тікаємо від нього. Ми біжимо різними шляхами, хтось занурюється в мистецтво, хтось - пірнає в науку, деякі - заробляють капітали, а хтось - впроваджує інновації в життя інших.
Біль мотивує, заряджає, дає наснаги, допомагає приймати рішення.

Все ж, в певний момент, білю стане забагато. Бігти ще швидше буде неможливо. Це час спинитися та прислухатися до свого болю. Біль покаже тобі хто ти є. **Біль відкриває тобі правду про себе**.

## Війна
Люди воювали, воюють і воюватимуть. Закінчується 2023 рік, йде другий рік війни твоєї країни проти страшного ворога. Сміливість та мужність людей, які зроблені зі світла та сталі, оберігає і нас в ці самі хвилини. Так, Україна бориться за виживання у війні проти Росії. Але це війна не назв чи територій. Росія - просто інструмент історії, який карає слабких. Для нас це ще одне випробування. І не так важливо, як воно скінчиться, важливо - що ми робимо зараз.

З початком служби, я познайомився з багатьма воїнами, що захищають нас. Продавці піци, працівники заводів, музиканти, вчорашні студенти, навіть пенсіонери. В кожному з цих людей гідності і сміливості виявилося нескінченно більше ніж у всього мого кола спілкування до цього - підприємців, колег по роботі, друзів дитинства. Це багато чого пояснило мені про себе, підвело мене до висновків та змін.

Росія - не найстрашніший наш ворог. Найстрашніший наш ворог та ворог вільного світу - це страх. Боятися є чого - ядерна зброя помножена на потужну пропаганду та лобістів паралізувала демократії, а з їх лідерів зробила клоунів. Через страх втікла третина України, а багато хто просто відсиджується та перечікує війну з довідками від лікарів. Але ж життя не можна перечекати, його можна тільки прожити. Або ж у страху і в формі, що не відрізняє лоюдину від каменюки, що лежить обабіч дороги. Або ж з гідністю та йдучи власним шляхом.

Війна ніколи не скінчиться, бо війна - це не тільки і не стільки ракети та гармати. Війна - це щоденний виклик гідності і людяності. Це щоденна битва кожної справжньої людини. Не бійся бути на боці слабших, головне залишатися вірним собі. **Програвати не соромно, соромно не боротися**.

## Знання та вміння
**Постійно вчись**. Задавай питання про світ навколо, навчайся створювати власними руками, цікався всесвітом. Довіряй науці, бо вона єдина, що має мужність визнавати власні помилки, з усіх джерел, що пояснюють цей всесвіт.

Не женись за теоріями, женись за вміннями. З розвитком інформаційних технологій стане майже неважливо, як багато фактів кому відомо. Головне це те, що ти вмієш робити.

Не плутай справжні знання з кількістю інформації в твоїй голові. Багато цікавої інформації легко добувається з яскравих роликів на Ютубі. Така інформація відповідає на питання, що задаватимуть тобі інші. Знання ж відповідатимуть тобі на твої власні питання.

## Душа
Багато теревень йде і йтиме про душу, богів та вічне життя. Справжня наука давно заперечила існування будь-якого вищого створіння, яке описано в релігійних текстах. Справжнім людям, і від науки і від релігії, давно відомо, що Бог - це про внутрішній світ людини, а не про надмогутнє створіння, що прилетить та порішає всі наші проблеми.

Чи важливе питання Бога насправді? Ну от тобі доказали, що в тебе немає душі, а ти просто набір молекул та реакцій між ними. Хіба щезли твої мрії від цього? Хіба зникла любов до близьких? Радість, жага до знань, передчуття бажаного, цікавість? Хіба зник біль та сум? Ні. Бо наші молекули вибудувані в надскладну надпродвинуту систему, що робить всі наші переживання та відчуття реальними. Це і є ми - люди, це не може забрати у нас якась теорія чи ідея. Так само як і не може нам цього надати.

Я згоден з Пастернаком, що душа - це і є наша нервова система - найскладніша частина нас, як людей. І навіть коли ми навчимось будувати машини, що будуть складніші та розумніші за нас, ми все одно залишимось людьми з душеюй - нашою нервовою системою - що вміщює в себе наш нескінченно великий внутрішній всесвіт. Саме наша нервова система накопичує наш досвід, та допомагає нам йти по життю. **Прислухайся до свої душі**.

## Друзі
Серед нашого оточення є ті, що називають себе нашими друзями. Але чи потрібно людині говорити тобі, що він твій друг? Або потрібно просто бути другом? Задавай це питання собі. Друзі будуть змінюватись з твоїм взрослінням і розвитком. Постійність друзів - це ілюзія, як і загальне визначення друга.

Будуть ситуації, коли друзі будуть допомагати, а будуть і ті, в яких друзі будуть зраджувати. І це частина пізнавання цього світу і людської природи. Але як би не було складно і гірко від відчуття нерозуміння інших, **відкривай своє серце людям, бо інакше ти не знайдеш своїх людей**.

Так, люди часто будуть казати тобі те, що ти хочеш чути. І з такими людьми буде приємно проводити час. Деякі з цих людей будуть щирими, а деякі ні. І ти навчишся це розуміти з часом. Не вини себе за довіру до невартих її. Це важлива частина життєвого шляху і зростання людини.

## Самотність
В певний момент в житті ми починаємо відчувати самотність дуже гостро. Тоді ми починаємо боротися з нею, шукаючи спілкування та порозуміння з іншими. І тільки через купу невдалих спроб ми розуміємо, що самотність - це не про спілкування з іншими, а про спілкування з собою. Бути самотнім - це не чути себе, не відповідати собі, не зізнаватися собі. Якщо закритись від себе, неможливо буде по-справжньому відритись іншим.

В моменти відчуття самотності, **прислухайся до себе, ти намагаєшся шось собі сказати**. А для того, щоб почути себе, потрібно на деякий час перестати слухати інших.

## Правда
**Шукай правду**. Особливо коли ти не розумієш, що робити. Правда - це не про знайдені докази або конкретні факти. Правда - це про пошук відповідей на свої питання. Їдучи цим нелегким шляхом, задавай своїм думкам питання - чи відчуваєш ти в них істину, чи це просто приваблива для тебе частина загальної картини.

Всі люди на землі мають обмежену інформацію в своїх головах. Навіть найпроінформованіші голови корпорацій, політики та спесслужби. І всі ми схильні до приділення уваги даним, з якими ми згодні і ігноруванню того, з чим ми не згодні. Це природна наша функція, що була важлива в певні проміжки еволюції. Розумій цю частину свого мозку, та не зупиняйся на правді, яка подобається тобі. **Фінальної правди не існує, бо пошук її - це частина шляху**.

А на шляху пошуку тобі допоможе володіння основами статистики. Цифри - це найпотужніший інструмент аналізу всесвіту, що тебе оточує. Цирфи будуть твоїм партнером і помічником в житті. **Якщо не знатимеш, як шукати відповідь на якесь питання, почни з цифр**.

## Щастя
На початку третього тисячоліття, особливої популярності набули всілякі книги та курси про покращення життя, відчуття перманентного щастя, легкі здобутки омріяних речей. У вік інформаційних технологій дотягнутися до книжок про те, як "легко стати щасливим і здоровим за місяць" стало як ніколи просто і дешево. Це зрозуміло, людям хочеться в це вірити, бо нерузоміння - чому одні живуть багато і щасливо, а інші недоїдають і страждають - поїдає людей із середини.

Але прості відповіді і швидкі методи, особливо замасковані під наукові підходи, - це завжди небезпечно. Відчуття щастя алкоголіку надає випивка, а наркоману - наркотики. Відчуття щастя людям, що шукають звільнення від тягаря відповідальності і проблем надає сама думка про те, що можна виконати певні інструкції і світ заграє рожевими фарбами. А загальна статистика каже, що нічого такого не відбувається, люди все ще нещасні і бідні. Навіть більше, після цих курсів і книжок, відчуття власної безпомічності загострюється.

Існуують і інші приклади. Є люди, що щасливі від справ, якими займаються. Розробник, що створює програмне забезпечення, щиро радіє від користі, що його софт приносить юзерам. Атлет - коли б'є власні рекорди. Бізнесмен - коли збільшує ефективність і розмір власного бізнесу. Батьки - коли їх діти знаходять своє місце в світі. Можливо, майстерність в справах, що резонують з нашим внутрішнім світом, і є тим джерелом справжнього щастя, за яким ганяються люди. Але ж майстерність здобувається трудом, а тимчасова ейфорія від результатів не триває вічно. Точно можно сказати одне - відчуттю щастя завжди передують дії, але не всі дії ведуть до щастя. **Роби і розвивай те, що диктує тобі серце, бо тільки справи дадуть можливість відчути справжнє щастя**.
